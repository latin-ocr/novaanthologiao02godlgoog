OXONIENSIS

CLXVI

Non silva cadebat,
non solida excisae veniebant rupe columnae
te condente domum3 vitreas namque eruis undas
caerulaque ex ipso ponis fundamina ponto.
tali crediderim, matrem cum quaereret olim,
amissis pastorem apibus vidisse sedentem
Cyrenen aula: talem finxisse poetae
arcem debuerant hiemi, qua tela laterent
nimborum agminibus, stridentes imbre sagittae,
infestaeque nives, et floribus aspera grando.
creverunt tacitae, veluti quas fingimus aedes
surgere per somnos ; non raucae lamina serrae,
non ferrum sonuit ferro 3 nam partibus aptis
sponte sua glaciem glacies compacta recepit,
atque interfusa didicit coalescere lympha
pellebant varia noctem face lampades antro
dispositae, quarum lumen sublustre recessus
mollius in vitreos penetrat, velut altera surgens
ferret luna iubar, vel caelo stella sereno
innocuas traheret delabens aethere flammas.

Ε. 0. W.

 

